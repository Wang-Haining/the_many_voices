
    <!DOCTYPE html>
    <html>
    <head>
        <meta charset="UTF-8">
    </head>
    <body>
    <p>在昔满人主国，淫威孔肆，法以意造，政以贿成，使我夏民生命财产无所保入，其罪上通<mark style="background-color:rgba(255, 201, 201, 0.5);">于</mark>天。<mark style="background-color:rgba(209, 209, 255, 0.5);">夫</mark><mark style="background-color:rgba(255, 5, 5, 0.5);">惟</mark>异族专制<mark style="background-color:rgba(117, 117, 117, 0.5);">为</mark>然，然满人亦以<mark style="background-color:rgba(255, 85, 85, 0.5);">是</mark>自隳其命。革命既兴，种族政治，<mark style="background-color:rgba(139, 139, 139, 0.5);">皆</mark>有平亭，旧日<mark style="background-color:rgba(127, 0, 0, 0.5);">之</mark>淤，<mark style="background-color:rgba(255, 180, 180, 0.5);">不</mark>难尽去，<mark style="background-color:rgba(241, 0, 0, 0.5);">而</mark>夷考其实，信乎？否乎？</p><p></p><p>昔秋女士被逮，无定谳，遽遭残贼，天下共愤，今得昭复。<mark style="background-color:rgba(241, 0, 0, 0.5);">而</mark>章介眉以种种嫌疑，久经拘讯，亦罪无定谳，<mark style="background-color:rgba(241, 0, 0, 0.5);">而</mark>议籍其家。自一面言<mark style="background-color:rgba(127, 0, 0, 0.5);">之</mark>，可谓天道好还；又一面言<mark style="background-color:rgba(127, 0, 0, 0.5);">之</mark>，亦<mark style="background-color:rgba(255, 141, 141, 0.5);">何</mark>解<mark style="background-color:rgba(255, 201, 201, 0.5);">于</mark>以暴易暴乎！此矛盾<mark style="background-color:rgba(127, 0, 0, 0.5);">之</mark>一例也。更统观<mark style="background-color:rgba(255, 249, 249, 0.5);">全</mark>局，<mark style="background-color:rgba(255, 233, 233, 0.5);">则</mark>官威如故，民瘼未苏。翠舆朝出，荷戈警跸；高楼夜宴，倚戟卫门；两曹登堂，桎梏加足；雄师捉人，提耳流血。保费计以百金，酒资少亦十角。此<mark style="background-color:rgba(139, 139, 139, 0.5);">皆</mark>彰彰在人耳目者，其他更<mark style="background-color:rgba(255, 141, 141, 0.5);">何</mark>论耶！</p><p></p><p>呜呼！昔<mark style="background-color:rgba(117, 117, 117, 0.5);">为</mark>异族，今<mark style="background-color:rgba(117, 117, 117, 0.5);">为</mark>同气；昔<mark style="background-color:rgba(117, 117, 117, 0.5);">为</mark>专制，今<mark style="background-color:rgba(117, 117, 117, 0.5);">为</mark>共和。以今较昔，其异安在？由今<mark style="background-color:rgba(127, 0, 0, 0.5);">之</mark>道，无变今<mark style="background-color:rgba(127, 0, 0, 0.5);">之</mark>俗。浙东片土，固赫然一小朝廷也。异<mark style="background-color:rgba(255, 201, 201, 0.5);">于</mark>昔者，殆在<mark style="background-color:rgba(255, 85, 85, 0.5);">是</mark>耶！</p><p></p>
    </body>
    </html>
    