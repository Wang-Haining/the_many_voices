在昔满人主国，淫威孔肆，法以意造，政以贿成，使我夏民生命财产无所保入，其罪上通于天。夫惟异族专制为然，然满人亦以是自隳其命。革命既兴，种族政治，皆有平亭，旧日之淤，不难尽去，而夷考其实，信乎？否乎？

昔秋女士被逮，无定谳，遽遭残贼，天下共愤，今得昭复。而章介眉以种种嫌疑，久经拘讯，亦罪无定谳，而议籍其家。自一面言之，可谓天道好还；又一面言之，亦何解于以暴易暴乎！此矛盾之一例也。更统观全局，则官威如故，民瘼未苏。翠舆朝出，荷戈警跸；高楼夜宴，倚戟卫门；两曹登堂，桎梏加足；雄师捉人，提耳流血。保费计以百金，酒资少亦十角。此皆彰彰在人耳目者，其他更何论耶！

呜呼！昔为异族，今为同气；昔为专制，今为共和。以今较昔，其异安在？由今之道，无变今之俗。浙东片土，固赫然一小朝廷也。异于昔者，殆在是耶！
