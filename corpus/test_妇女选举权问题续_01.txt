英国《十四日评论》（Fortnightly Review）顷揭斯多波德（Qt Clair Stobart）夫人一文，题曰《性别与选举权》，就生学（或言生物学）群学二面研论女权问题，于世人反对诸说遍加以驳斥。文首言：

今世之激迫号呼，立求女子之得权者，原有二焉：其一者，惟是婪啼浪傲，将以娆嬲男子，使弗即安，或则孄妇之为，骛为虚声，冀于雄辩惊人之中，以坐大其声望；其二者，其所持议，虽言或稚而未完，顾其发于阴仪天性之自然，可曰公言，盖半人类也。

次言要求女子参政之权，语其理由，固非仅如论者所言而止。犹有进者，曰：

今以著者观之，其理甚明，凡所欲言，初非以论人性力，能于此时期有无所豫，足以于自他政见，立其是非也；惟欲一质男优于女之说，于自然法上是否为永久无变之定则已耳。质言之，即询两性之间，宁有所优劣，抑悉等敌之谓也。

次就生学立论，谓雌者昔为优性，雄之为性则变动不居者也。妇人初造男子，而男子即以其得自妇人之力，还制其造主。文曰：

凡人性之初期，本以阴仪为胜，逮及其次，阳亦竞强。顾人当知此一期已将就其末路，而第三期会且立至。昔以意言，故以官能为宗，推其果于脑力，男子遂谓优胜于女；今以情言，于廿世纪中，将以此同情引吾女子入于一境，凡有权力，悉与男平，且有以调剂德义群力，使弥遍人生，而官能之说莫行其效。吾人于第三期中，会当亲见其盛，男女二性，进于两尊，凡他大千诸物，悉下风矣。