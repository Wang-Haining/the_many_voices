由此三者，错综参伍，而成一代之文章。于是笔区云谲，文苑波诡，民之心声，穷其变矣。论者乃谓国民文章，其界极隘，唯同三事者，始得索解之，而于他国为不可喻，则斥治异书者为妄。不知言有殊绝，而情无异同，即在异物，彼鸿雁之哀鸣，猿狖之悲啸，哀乐之感，且通于人，而况人类乎？

英人班柯德尝论文章之不朽与其溥博之事，谓文章所言，大抵属于人情，如爱憎悔惧，嫉妒希冀，皆人所同，而人亦因是能共喻；文章者，舒写此情，求其赏会，不朽与溥博之德即在是焉。则如波斯阿摩哈扬（Omar khayyam）希腊亚克朗（Anacreon）罗马诃罗多斯（Horatius）英国赫力克（R. Herrick）诸人之诗，足为明证。盖莫不悲人生之倏忽，念死亡之将至，乃放志逸乐，藉去牢愁。虽以邦国殊异，古今不同，顾莫能阻其流风不及后世，则以是数士所言，同一人情，而吾人自能以意相会者也。梭孚克勒思（Sophocles）之作《亚迭普斯》（Oedipus），狭斯丕尔之作《黎亚王》（King Lear） ，胥写亲子之爱，使世间此情不灭，则二曲亦且永存，为人世所契喻而叹赏也。

吾敢援据是说，介异邦新声，宾诸吾土，读者尚或会之。兹所言者，首波阑，次乌克刺因，附以斯拉夫小国，次犹太终焉。若亚洲列国，亦有至文，徒以言文隔绝，艰于采录，故从盖阙。嗟夫，东方之衰微甚矣。昔日释迦、摩诃末之故土，今几为寂漠之乡，而华国亦零落。今后之人，怀先代文明之盛，将惝恍不可复见，即欲一闻衰世哀音，亦无由得。寂者无论矣，纵有声闻，则亦阻隔不得相知也，岂不重可悲欤。
