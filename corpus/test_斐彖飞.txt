亚历山大斐彖飞（Alexander Petofi），匈加利人也，生于一千八百二十二年。幼而瑰特，有三事异人：素爱独立，愿为优，天才长于诗也。顾落魄不偶，入学数年，潜至菩陀沛斯德剧场为杂役，已复为兵，以疾罢。四十三年夏，译英法小说，以赀自度，秋复为优。明年返都，出诗集一卷镌行之，声名陡起，自是遂从事文章，为其一生事业之转点，而独立不羁之气亦益壮。

四十八年三月十四日，奥人革命，报至匈加利，斐彖飞感之，为诗一章，次日对众诵之，至每解之末，复联有云，“誓将弗复为奴”。众口应之，如立信誓于诗人前也。诵已，众即赴印所，自印之，立俟其竟。诗文就梓，不经检视，此实其昉。革命兵起，即从军行。明年，归将军其谟（Bem，波阑人，轲苏士邀之来，使当俄军者）大队。至七月三十一日，舍该斯洼（Segesvar）之战，没于阵中。

斐彖飞为诗，其大本有二。尝自题诗集，今述其意曰：

欢爱自由，为百物先。吾以爱故，
不惜舍生。并乐蠲爱，为自由也。

读此可知其人。今转译长诗一解于此，然惭不词，欲进译，笔不能更下矣。诗曰：

白日黯西下，四空入杳冥。小星灭不现，
龛火余微明。微明耿不息，并我故园情。