若有孺子，胡不时放诸幽窟，教之卧苇茅之上，呼阴湿之气，与蛇虫共居，俾善制其怒，深虑而寡言，效伏虺之行也。昔基督儿时以十字架为戏，今吾亦教孺子，当弄之缧绁，诲以挽罪人之车，俾不至当斧锧而失色，见缢架而短气也。彼既不得如十字军士，卓大旗于耶路撒冷，亦不得如三色魔下之走卒，耕自由之田而沃以己血，伤于间谍，下之吏曹。地下囚室，彼之战场也；坐上士师，彼之大敌也。毕世以后，唯有缢架废木为坟前华表，或女子泪痕，国人夜话，永为死者作记念耳。

夫乱离之世，民生阽危，朝不保夕，虽家人父子间，有不得相顾者矣。彼以苦难磨炼其身心，而先为之地，虽曰人情之变，顾亦人情之至也。读密克威支诗，言虽诡随，而其意则大可悲已。

波阑当时文章虽受裴伦感化，顾所咏人物性情，迥不相合。如法人穆绥（A. de Musset）文中所言少年，大都踟蹰劳逸二者之间，犹疑不决，第念良时已过，虽有才能，莫得自显，则发扬奋起之望绝，反而入于颓丧，以醇酒妇人遣其一生而已。若在波阑，乃无劳逸之冲突，而所患者，常在欲图大事，第巨鲠当前，为己力所弗胜，斯足念耳。若更取裴伦所作与相衡校，当见其间人物，心意暴烈，大抵相同，又皆以人生为忧苦之枢，辄为怨恨弗胜，第或轻其国人，如裴伦诗中哈洛尔特（Childe Harold）或罗罗（Lara）者，则又无有也。即或有人离叛其国，至相战斗，特亦止一时之情，终复改悔，或则出于诈伪，将得当以报焉。如密克威支所咏烈泰威尔（Litowar）华连洛德（Wallenrod）是也。盖波阑诗人倾其热情著之篇什者，非以咎责国人也，唯以相警，使知希存绝国，百事可为，特必忠于其故而已。曰：“吾将上挞苍穹，代击盾之声，以起吾民也。”斯乃波阑诗歌之本旨。诗人者，国之先知，以预言诏民，而民听之。两间之系属，盖有甚异于他国者也。