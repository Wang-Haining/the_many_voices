至十九世纪，波阑有新艺文起，主之者为勃洛靖斯奇（K. Brodzinski，1791-1835 ），其后有密克威支（A.  Mickiewicz，1798-1855）斯洛伐支奇（J. Slowacki，1809-1849）克剌莘斯奇（Z. Krasinski，1812-1859）诸士，皆文中之雄也。

勃洛靖斯奇尝为华婆跋大学教师，讲波阑文史，著《维斯拉夫》（Wieslaw）一诗，影响甚广。氏尝自譬村寺之撞钟人，职在黎明而起，唤醒国民文章者也。其所为诗，多咏自然，美其故国，曰：“是吾先人之地，亦少时钓游之乡也。比及白首以亲黄土，松柏青青，长吾墓上焉。”及千八百三十一年变作，氏奔走国事，至于没世。

密克威支、斯洛伐支奇二人，诗尤激楚，论者称以复仇诗人，今将更述之（事迹参考本报第三期《摩罗诗力说》之八）。

克剌莘斯奇系出贵族，后居伏亚伏兑为议员，为人岂弟而恶乱，著《伊烈迭翁》（Isydion）之曲以讽国人，谓人生多祸患，唯易怨为爱，祸患乃去也，然其言远于人情。勃阑兑思议之曰：“克剌莘斯奇言复仇之非，而不知爱亦不可恃。彼羔羊虽柔，宁脱豺狼之利齿哉？”故克剌莘斯奇之诗虽足与二士并驾，第其立意独远，不足见波人性情，故今亦弗载焉。

三诗人既殁，波阑诗渐衰息，而小说代兴焉。小说之职，在记陈迹，陈今事，教人力行之道，与诗之所事不同。