复次则问男子以何神权，乃能辖治女子，靳其庶权，惟有特典？曰：

吾不知依于何法，男子有权而女子仅与特典也。昔英国丈夫，愤于古制君民权力之不平，因与抗争，遂得政柄。今英国女子亦当如此得参政之自由，决将不复以特典自安，惟知向男子索还权利而已。

复次述世人有持女子弗能执兵、毋得选举之说者。文答之曰：

居于今日，彼冢宰士师，既弗能厕身军旅，兼事战争。然则国家司法防卫之役，理固弗能相通。且以实言，吾侪国中司战之士，虽云能执兵，实则反男子中之庶权尽褫者耳。就此析之，可为立义曰，妇人以弗能执兵，毋得选举；而走卒海夫毋得选举，则以执兵也。岂不异哉！

复次，又有言男子智能优于他性，是有权以辖女子。答之曰：

如此说而善也，必是须于一日中尽斤人类四之三，褫夺其权而后可。以群中男子智愚错落之不齐，殊无异于男女之相去也。且又以何理故，乃得因优劣之少殊，而遽剥夺小己之庶权，仅能以特典相属？抑即使此说可行，而于以女下于男，即当夺其公民之权，亦无说足以处此。使有一人，于其职业营作，或有逊于他人，而谓即可斥去其人，使于此一道弗能更有所与，吾不知是理之何在也。
