中国比来，人多言学。顾竞趋实质，凡有事物非是以利用厚生效可立待者，咸弃斥而不为。而尤薄文艺，以为文章者乞食之学，而美术利细，弗轨矿若也。虽然明达之士于物质之足蚀精神亦既有知者，而或乃仍斥文章为小道，此亦惑也。

吾窃以为，欲作民气，反莫若文章。盖文章为物，务移人情，其与读者交以神明，相喻于感情最深之地，印象所留，至为深久，莫能漶灭。故一书之力，恒足以左右人间，使生种种因缘。如斯妥夫人（H. B. Stowe）《汤姆之小舍》（或译《黑奴吁天录》与今书相合）出，致兴南北美之战，而黑奴终释。都介涅夫（J. S. Turgenev，俄国文宗）《猎人纪事》出，而二千万之农奴亦放。夫非其书哀感顽艳，能动人心，使生毅力，孰能与于此。然其为力，若在屈缚不伸之国，则尤弘大，如前言斐彖飞之于匈加利，密克威支（A. Mickiewicz）之于波阑是也。

丹麦文豪勃阑兑斯（G. Brandes）游波阑，作文录云：

波人之爱国诗，如其宗教，其最佳者（如密克威支等作），厉禁勿得读，藏者有严谴，而人辄私诵之，久久通其微言大义，则焚之，如他嫁之妇毁其所欢手迹，同一伤心，强不得已也。俄政府又禁波阑石画，顾重法虽悬，而家仍多私藏小册，载国人瞿洛德革（Grottger）之画，及在禁之《西伯利亚流人行道图》；又有他图，绘一千八百三十一年末次力战守华舍洼状。波阑小儿，亦皆衣故国之衣，潜居家中（以着波阑衣出门有禁），披其小书中所图波阑史事、十九世纪大革命之状与流人图。故波人眷其故土，历久愈挚，如出性成也。

以上仅据文艺影响近有实效可指者言，中国则无之。

实之为害，每至保其躯体而失其心灵。虽欲及今药之，第吾观中国比来孳孳于实业商工者正众，窃深为寒心也。