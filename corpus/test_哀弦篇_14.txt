波阑诗人之所言，莫非民心之所蕴。是故民以诗人为导师，诗人亦视民如一体，群己之间，不存阻阂，性解者即爱国者也。其所为诗，即所以达民情，振民气，用尽其先觉之任而已。《死人祭》中康剌德歌词曰：

吾爱非止一物，如虫之于华，非一家，亦非一代也。吾所爱者，乃在全国，吾远揽既往，以及将来，悉入怀抱，如吾欢也。吾欲光复故国，使天下复景其美，顾力不逮。吾感情思想，炳若炬火，发为言词而已。吾具诸神力，如尔明神。吾力盛时，见浮云飞鸟之过，第一立念，云鸟便住矣。特在人间犹未知我。虽然，吾将仗吾感情，为之导者。（中略）吾魂已在故国，国魂在吾身矣。吾与故国一矣。吾视故国衰亡，如子之丧父；见国人之憔悴，如母之念子也。

观于此言，则二者系属之情可以见矣。

波阑诗歌，大旨如上所述。邦国消歇，身世飘零，托物寄怀，哀音发于自然。慕浮华者将斥之以朴野，顾吾窃有取者，良以吊亡伤逝，人情所同，读其诗亦重哀其遇。诗云，“[MASK]”，此所以深为亡国诗人吊也。