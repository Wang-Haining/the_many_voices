予行将近安迦拉大河，彼命予曰：“去汝舟！以外道故，舟不汝载也。趣徒步过彼高山。”此其事甚非易，山高而林密，巉岩如壁，而吾侪竟过此，与野鸟山兽游也。

予贻以一小柬，首曰：“汉子，畏汝神明！天地人物，靡不彼畏，而汝独弗理！”外此柬言尚多。柬达，随有五十众来，捉予至其前。波须轲夫拔剑而立，怒摇其剑曰：“咄！宁若尚为神甫，抑已褫者耶？”予曰：“予亚跋公长老也。问将何为？”彼遂力挝吾首，仆予地上。予卧不起，彼复挞我，又命答以大杖七十二。予惟曰：“耶苏基督！神之子！拯臣。”彼以予弗求赦，益大怒。

未几，众来取我投古堡窖中，与藁少许。予于是中度此严冬，无有薪火。冬寒甚暴，予不附皮，亦幸不死，似神佑也。予居窖狱，通岁卧藁上，如老犬然。一日人与我食，他日或无之。窖中虫鼠至多，窜予四周，予以帽扑而杀之。彼等恨我，虽一棒亦靳之也。（右据克洛颇特庚《俄国文章论》所载）

后亚跋公转流黑龙江，其妻随行。一日过河，仆于冰上，亚跋公持之。妻曰：“嗟夫长老，吾侪苦难何时已耶？”亚跋公曰：“到死方休。”今其妻之言，已成惯语，遍于西伯利亚流妇之口。

克洛颇特庚曰：“[LOST]对此问，仅有一语，即俄国民生彻底之更革耳。”仁人之言哉！