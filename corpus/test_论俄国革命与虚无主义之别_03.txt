俄国历世以来，家庭专制极重，益以久用奴制，积习甚深，莫可挽救，有虚无主义起，将冲决而悉破之。都介涅夫《父子》一书，即记其情形者，其言波札罗夫（书中主人，虚无论者也）为人不服权威，虽有义法，无征不信（《父子》第五章）也。克氏传中（四章第十二节）又为浅说，谓虚无论者行贵率真，最嫉文明习惯的虚伪。凡人相遇道上，虽心弗善，亦莫不欢笑承迎；彼悉不然，唯心所善者始与晤谈，否者弗动也。又如士流言情，情斐可听，而有时对其妻孥，乃狞暴如野人。凡诸外观之雅，出于虚伪者，皆为虚无论者所非拒。其云谓动作，类多粗鲁，与一般圆融者相反，即遇交际之时有所陈说，亦悉破除旧习，不作寒温之谈，唯直吐其蕴，语至戆直。克氏随记一事，可以见其一斑：

氏尝在伊古支克，屡赴茶会，后以事久不往。有贵妇人询其友，谓氏胡不来，友故虚无论者，应曰：“彼习骑未遑也。”曰：“虽然，彼亦当以时来，即不舞亦共谈耳。”友率然曰：“彼来何为？将听君辈谈新样衣裳耶？彼闻之久矣。”一人曰：“然彼不常见某女士耶？”友曰：“然，以某女士好学，彼方助之肄德文也。”闻者大愧。虚无论者之视妇女，不异男子。妇人入室，不急踊起让位，唯见其人信疲，而室无他坐，斯让之耳。世之妇人，多以弱性（Weaker Sex）自喜，喜言装束。第虚无论者见之，辄莽然曰：“君妄言，胡不自羞？且后髻又用假发何耶？”虽然，虚无论者故无轻人之心，特廉角之露有如此耳。
