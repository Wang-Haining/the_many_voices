尔后犹太尚多文人，第不复以希伯来语属文，故不见之犹太文史。如德之赫纳（H. Heine），英之迪思来列（B. Disraeli），俄之诺特孙（S. Nadson）茀路克（S. Frug）敏斯奇（N. Minski），皆其伟者。今虽散在各国，而上溯渊源，其为以色列苗裔则一也，故记之。

如上所述，列国文人行事不同，而文情如一，莫不有哀声逸响，迸发其间。故其国虽亦有黯淡之色，而尚无灰死之象焉。若在吾国则何有矣？膴膴平原，先世所宅，不犹列德跋（Litva）之土耶？浩浩黄沙，其来自天，不犹彼伏尔伽母河耶？古德遗迹，与先王陵寝之地，至足怀念者，不犹耶路撒冷耶？而念之者谁乎？生民憔悴，流亡死伤者，宁不剧于兵燹欤，而念之者又谁乎？昔固有之，今无是矣。哀鸿之诗，嗣响既绝，民声之不可闻者久，下而求诸一人，亦唯有欢娱之声而已。夫乐固可也，顾览北邙以怡情者，岂世亦有之欤？盖自人昧悲哀之谊，心日醉于浮华，因不惜弃绝故园，皈依异域，而高谈政治为干禄之谋者，犹其次也。今于此篇，少集他国文华，进之吾士，岂曰有补，特希知海外犹有哀弦，不如华土之寂漠耳。夫一人向隅，满坐为之不乐，况在今兹。《薤露》虽伤，而奏诸蒿里，不得谓之失时也。尼采曰，“唯有坟墓处，始有复活”，吾亦以是为小希焉尔。
