爱理萨阿什斯珂（Eliza Orzeszko），波阑近世第一流女著作家也。生一千八百四十七年，本世家子，以文艺名家者，女子受学甚深。幼时家庭中极为欢乐，十六岁嫁为新妇，伉俪亦敦。家多亲故友朋，皆一时名彦。六十三年（即嫁之一年）波阑有事，凡福皆已。其夫坐国事流西伯利亚，家产藉没入官，亲朋被杀，或流或遁，一时几尽。女士遂穷愁著书，历四十馀年，日惟以振策邦人，劳作竞争，以其家国为事。为事计二十九年中，所作不下七十馀卷，外国竞传译之。英法德俄瑞典什兹（Cech，亦名波希米亚）均有译本，人目为波阑之乔治珊德（George Qaud，法国女小说家）。其杰作大抵描写波人促迫苦愁之状，读之可感。女士以兼爱为宗，哀乐过人，慈祥而壮烈。尝自言曰：“孤另夷落，陷于穷愁，吾始著书也。”