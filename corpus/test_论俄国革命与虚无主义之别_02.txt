初，勒舍珂夫掷弹不中，伤卫兵数人，勒即被捕，帝下车就询之，格理纳威斯奇投第二弹，帝与勒舍珂夫皆重伤，未几而殒。是时从者走散，唯士官数人舁帝卧橇上，覆以外套。别有亚美略诺夫者，亦实行委员之一，方挟一纸裹爆弹傍立，见状奔赴之，助之扶抱，初不顾己之被执，是诚所谓仁之至义之尽者矣（原传六章第八节)。

尔后二十年来，虽变故频仍，顾未至于莫挽，煦煦之仁，似尚能收效于暂时也。第至一千九百〇五年一月二十二日冬宫门外之役，市民死于枪击者二千人，革命之潮遂不可遏，虽有八月十九日宪政，而大势已去，无可为矣。苛政未息，天灾流行，民困莫苏，丧乱遂亟，仁人恻然，思有以救之。此俄国革命所由作，历劫不挫，必终达其的而后已，盖不忍人之业也。吾国人士不察，以此为虚无党人所事，唯以喋血为快者，则浅乎其见，非徒不知虚无论者，且不知俄国革命之为义者矣。

虚无党人（Nihilist）一语，正译当作虚无论者，始见于都介涅夫名著《父子》中，后遂通行，论者用为自号，而政府则以统指叛人。欧亚之士，习闻讹言，亦遂信俄国扰乱，悉虚无党所为，致混虚无主义于恐怖手段（Terrorism），此大误也。是无异以哲学问题混入政治，如斯多噶宗派（Staicism）之与共和主义（Republicanism），相去不知凡几矣。恐怖手段之作，每与时势相缘，应时而生，已复寂灭，后或重现，亦不可知，盖纯为政界一时之现象，非如虚无主义根于哲理，趋势所及，远被来纪也。
