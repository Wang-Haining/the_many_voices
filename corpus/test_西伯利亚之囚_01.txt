西伯利亚，俄语西比尔，与“鲜卑”二音相近。俄政府自收为荒服以来，即为放其仇雠之用，小有疑忤，辄在遣中。少年女子偶以文论贻致工人，即定重役六或八年，又或（如瞿珂夫斯迦耶女士年仅十四龄）以“无罪刑人是为大耻”呼于群中，便判安置西伯利亚，无得复返，如是不胜枚举。

又据鄂洛颇特庚（俄国革命家，或译苦鲁巴金）言，在伽[LOST]坡尔，被放之女囚恒遇有醉吏昏夜强入其室，勾留弗去者，在律吏得随时视察，犯人无如何也。又其所以待流人家属者，亦至非法。一千八百八十三年《法学报》（Guriditoheskig Vyesinik）载，随行少女年在十四上下，自俄国往西伯利亚，无不吞声忍辱以达配所者。是中惨苦，盖历三百年如一日，无或损易之。

近人记其事者甚多，其最早者，十七世纪有长老亚跋公（Avvakum，一千六百八十一年以外道坐荼毗之刑），非斥新宗遣戍，著有自序，为俄国早世文章之华。中一节云：

方予至页涅舍斯，复有克令自墨斯科洼来，遣予就陶利亚，去都可二千哩，使随波须轲夫行。彼有徒众六十，以罚予多罪，故天生其人，盖凶人也。曾屡虐其徒，吊扑炮烙，予时时戒之，谓所行非善，今自落其手中矣。
