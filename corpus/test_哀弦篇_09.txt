丹麦勃阑兑思作《波阑记录》，有言曰：

波阑兴废之机，在今日为一大事，是不啻即定民心暴力孰长世界也。使波阑而当亡，则天下自由之种灭，而独立诸邦亦将尽废矣；使其不然，则自由之势盛，强暴当去，而波阑亦得自立。百馀年来波阑为三雄所分宰，如砧石然，受其锤击而未碎；今之所决，非锤击当止，则世界文明当销散也。

又曰：

吾人征诸史迹，而知波阑一国犹象征也，所以标示人生奥义，人类之自由，邦国之独立也。故观波阑之前路，即可以决文明之将来；使其终于灭亡，则必在现世欧洲强暴之力为政天下时矣。

勃氏之称波阑也如此。

抑吾又闻之，德人摩尔忒凯（或译毛奇）有言：“吾人之爱波阑，非如爱英德诸邦，唯爱自由则然尔。使不为自由故，哀其祸患，景其壮烈，则于波阑亦何爱矣。”故世有鄙薄波阑者，其唯臣仆自居，或倾心强暴之士乎？若中国人者，将焉处一也。

波人性情卓越，自古见之文章。及衰亡以后，虽豪气未竭，而哀音继之，读波阑国歌，悲凉激越，正如其国人焉。歌凡有二，一为维比支奇（Wibicki）当一千七百九十七年时所作，以首句“波阑未亡”（Jeszcze Polska nie zginela）得名；一名《什曼波札罗夫（Zdyman Pozarow）之诗》，一千八百四十六年伽理契亚乱后，邬亚斯奇（Ujejski，1823-1897）作以志哀者也。梅忒涅息惧波阑之复兴，因以反间使之自残，伽理契亚农人受其中伤之言，起敌贵族，死者凡二千人焉。邬亚斯奇之歌，盖所以寄末世之悲哀，见波阑人之自戕贼，国将终亡而不可救也，而维比支奇则言将来之希望。一为吁天之歌，爱国之深，忧愤并发，其言曰：“吾将乘苍烟碧血，上诉于帝矣。”其一则为进军之曲，曰：“毋惧为，波阑犹存，军趣前矣。”二者言虽不同，而咸足见波阑特性，瞻望方来，哀乐相半，天怀发中，不能自已者也。
