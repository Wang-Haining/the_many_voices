世界之有我也已二十年矣，然廿年以前无我也，廿年以后亦必已无我也，则我之为我亦仅如轻尘栖弱草，弹指终归寂灭耳，于此而尚欲借驹隙之光阴，涉笔于米盐之琐屑，亦愚甚矣。然而七情所感，哀乐无端，拉杂纪之，以当雪泥鸿爪，亦未始非蜉蝣世界之一消遣法也。先儒有言，天地之大而人犹有所恨，伤心百年之际，兴哀无情之地，不亦傎乎，然则吾之记亦可以不作也夫。

甲辰十二月，天欷自序。

过朝天宫，见人于小池塘内捕鱼，劳而所得不多，大抵皆鰌鱼之属耳。忆故乡菱荡钓鲦之景，宁可再得，令人不觉有故园之思。（二月廿五日）