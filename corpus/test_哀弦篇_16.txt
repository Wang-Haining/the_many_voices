诗叙一千七百七十年哥萨克戴冈佗（Gonta）为魁，起拒波阑事。俄政府惧其势不可遏，乃伪为援兵，诱哥萨克人，执而归之波阑。见杀者凡八千人，缢架无所得木，辄熏窒之，极惨淡之景焉。此他小诗抒写人生，亦多哀怨。如《溺者》一诗，述有母妒其女，鸩之不死，因诱偕浴，捽女发投川中溺焉，今母女鬼魂，犹游行川畔，人常见之云。此盖讽俄人之残，无所恕于国人也（诗中母为俄人）。又有《太拉思之夜》一章，叙歌人集村中少年，为语古英雄太拉思（Taras Triasglo）故事，听者泣下，顾未几而歌舞继作，歌人乃叱曰：“趣返卧火炉之上，是地温且安也。吾则将往遽卢，弄波阑俄国之人为笑，盍偕行乎？吾意若犹能往，特气节尽矣。”盖刺其民自弃且驯怯也。

绥夫兼珂诗美尚，难于移译，今述其一于此，仅能传意而已。曰：

是有大道三歧，乌克剌因兄弟三人，分手而去。家有老母，伯别其妻，仲别其妹，季别其欢。母至田间，植三树桂；妻植白杨；妹至谷中，植三树枫；欢植忍冬。桂树不荣，白杨凋落，枫树亦枯，忍冬憔悴，而兄弟不返。老母啼泣；妻子号于空房；妹亦涕泣，出门寻兄；女郎已卧黄土垅中。而兄弟远游不复归来，三径萧条，荆榛长矣。

摩勒契夫斯奇，其父波阑人也，初从那颇崙北征，逮事平，漫游各国，遇裴伦于意大利，或传裴伦《摩什波》诗旨盖氏所告云。一千八百二十一年归波阑，越四年，《玛利亚》（Marja）诗出，无识之者，书亦不售，氏郁郁不得志，未几卒，卒后始有人赏其诗，遂见重于世。诗叙少年华克罗夫（Waclaw）悦玛利亚，逆父意纳之。父怒，伪作和解，遣其子从征鞑靼，而使帼面者溺女于濠。文情皆极凄艳，顾独不及女临死时状，盖诗人至是，亦哀恻不忍写矣。又述少年怀家之思虽挚，而缺入门见尸事，笔所弗能达者，唯留侯读者之想象而已。