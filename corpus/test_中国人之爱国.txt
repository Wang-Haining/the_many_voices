异夫吾国人之言爱国也！夫其标义甚高，设词甚美，敷陈所至，议论风生，纵横浩瀚，如河汉之不可极也。猝然而生一波，澎湃作势，气慑千人，逮其回澜，则化微涟，或为漩洑而没。是岂波之性然耶？然闻者浅测，莫知其细，则亦相与震惊荧惑之。而彼因之遂揭橥其私说以号令于人曰，是其为义，人生之所必由，而无可逃于天地之间者也，众亦哗而应之。以至高之名义，一经俗说，便生曲解，谬种流传，利害倒置，祸胡胜言。中国志士有恒言曰，国人不知爱国，则国可亡已。今为正之曰，中国果亡，第使循君言而爱国，则亡且莫救。故欲勿亡之求，其惟君辈之勿言爱国始矣。（通言爱国，皆爱政府耳。)

夫吾果亦有爱国之说，特甚有异。俄有勒孟埵夫，生为诗人，挚于爱国，顾其有情，在于草原浩荡，时见野花，农家朴素，颇近太古，非如一般志士之为，盲从野爱，以血剑之数，为祖国光荣，如所谓“兽性之爱国者”也。夫人情恋其故乡，大抵皆尔，生于斯，歌哭于斯，儿时钓游之地，有毕世不能忘者，天怀发中然耳。至以凶暴为雄，以自夸美，则仁者耻。虽然，俄之主君，尚为其类，生同部落，系属较深，知理之士，犹不肯力右其长，俾益荣大，而奴于主人，乃言忠爱乎?

吾闻西方爱国一言，义本于父；而国民云者，意根于生。此言地著，亦曰民族。凡是爱国，国民之云，以正义言，不关政府。故如神州人士，见国人衰微，山河破碎，而谋有以兴复之者，斯为其选。若及脱系，更修武力，将扩扬国光之是图，犹为非也。而况今日之事，胡国权云云之足言乎?

比者浙路事作，而有国民拒款会，有女子保存国权会，其谬比于吴紫英创办之国民捐。若辈蠢蠢，所为支离，莫可究诘，徒增悯叹，然流毒曷有已耶！

胜国之民，何言政事？何云国民？其或志士苦心，有揭国民之徽谋集会者，必与政府相敌，此必然之势已。支那之人乃独以国民自居，拜乞宪政于政府。异哉！民生昏瞑，莫可作兴，立宪邪说，横行海内，将相率飘流而去，如江河之日下，又安测其所底。近更有迎贝勒之行旌，奉拜于辗车轮下，三呼万岁，以博一首肯，且以日语自鸣其愉快者矣。甚矣！其既异夫人情之常，予于若辈又何难也。