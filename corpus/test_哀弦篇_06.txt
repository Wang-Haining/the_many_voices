二曰境地，人或称Genius loci。第从戴氏，则所函者颇广，实兼际会而言。夫风土之异人固甚矣，如爱斯阑僻处极北，其地沍寒，人鲜逸思，故抒情之诗寡。而南方意大利受朝阳之光，其民则畅爽有春气，故欲求神思幽閟如德国Faust之诗，不可得也。他若宗教政治，亦为之因。凡基督教国，文情途辙，既绝异于天方、印度诸邦，即支流曼衍，亦多差别。如俄国正教被于人心，则与清净教宗异途；而天主旧教，其影响于大秦种人者，又别有在。更言政治情况，为力复弘，如封建之国，情势异趋，专武功者荒文事不讲，而逸豫之国艺术兴焉。古之希腊、罗马，皆可为例。又若国有大故，兴亡之迹，留遗尚在人心，寄之文章，往往见哀怨，世之人读之，忧者为之增欷，悦者为之撤乐，甚矣哀之动人深也。俄国文章，寖长天下，然哀惨之音故在，以语撒逊之民，辄疾首不能卒听者何也？俄虽不亡，而苛政未去，其所以致此者，盖非无故也。

三曰时序。刘彦和有言曰：时运交移，质文代变。古今情理，如可言乎？盖文章之起根于人心，故与当世思想所关甚大。英人修黎曰：凡并世文人，外观虽别，第隐微之中，必有一相肖者在。且枢中所动，影响同及于人，下自涂雅之子，以至艺苑才人，莫不被其流，莫能自脱。德人于此，谓之时代精神（Zeitgeist），征之文史，昭然能见。人可知文艺复兴时之何以美富，亦可知暗黑时代之胡以凋零矣。所谓质文随时，崇替在选，即在吾国，亦岂非然。幽厉昏而《板》《荡》怒，平王微而《黍离》哀。故知歌谣文理，与世推移，风动于上，而波震于下者也。及春秋后，五蠹六虱，严于秦令，唯齐楚两国颇有文学。邹子以谈天飞誉，驺奭以雕龙驰响；屈平联藻于日月，宋玉交彩于风云。观其艳说，则笼罩《雅》《颂》。故知炜熚之奇意，出于纵横之诡俗，舍人之言，岂不然哉。此文章之变，所以亦随时序而异者也。
