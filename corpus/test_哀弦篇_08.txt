三

波阑失国情况，未闻中国，而名已久不利于人口。热中之士，熹言政治，危言慑人，则辄引印度、波阑为垢病。夫印度自昔与中国相通，其亲有若肺腑，且佛教之被吾民，谊在不可谖。波阑则素不闻知，无所爱憎。今独何怨于二国，而鄙夷之若此。不知印度、波阑固亡矣，特较震旦则万万有胜。举世滔滔，迷于物质，而印度吠擅多哲学犹存，足维民德，近发愤期自立，国人当亦骎知之矣。

今第言波阑。波阑者，自昔称任侠之国，义声昭闻天下。在琐比斯奇时，为奥人驱突厥出维也纳之外。又当中世，全欧纷扰，逐犹太遗黎，波阑独为之庇障，仗义勇为，为他邦所不及，后世以是多之。第中更乱离，上下分崩，遂有一千七百七十二年之事。及九十三年，普鲁士军假搜捕查可宾党人为名侵波阑，是为第二次分割。于是波人愤发，起谋抵拒，珂丘斯珂（T. Koscusko）为之渠，凡战三昼夜，尽复华婆跋（或译华骚）维尔那诸城。未几俄人稣跋洛夫引兵至，珂丘斯珂负伤被捕，全军歼焉。九十五年，遂行第三次分割，而波阑亡矣。

然波阑之民，则犹在也。武勇忠信，挚爱自由，富于感情而短于思虑，凡事苟属故国，则急起从之，他非所顾矣。故那颇崙能得波人之心为力战者，惟以秉白鹰之国徽，而思比赫连之役，则以德人斯坦末兹特允士卒歌维比支奇所作《波阑未亡》（Jeszcze Polska）之曲，为平时所禁者也。至一千八百三十年，光复之军起，顾为三凶所制，志不得申。六十三年大举复败，波阑遂益暗淡。第民心怀旧，贞固不移，亡国虽百馀年，中兴之期，犹旦暮可待也。