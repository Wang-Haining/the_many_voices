（二）萧夫人则谓妇人之应有选举权，原为自立之理。世之士女，大都亦见及此，虽犹有为梗者，而议率无据。文中因遍斥之，而于谓妇人勿能执兵、毋得选举之说，尤嘲之甚。曰：

彼论者其知之矣，吾属妇人，虽以习之拘，未尝一与军旅，顾危其生命，孕育雏婴，以益长其国族者，其数较男子（指执兵者）为众，而事亦为常。故其谓女子勿能执兵、毋得选举，无宁谓男子勿能育儿、毋得选举之为说较佳而衷于理也。

然此一节，尚非女权论者所欲力斥之要点，其最要之处，则以男子意见，乃欲占有妇女，如其家奴，与为欢娱之物。文有曰：

男子之所欲于妇人者，初非求其灵智英特，自强不倚，勇敢急公，而与己并也；惟乐其巧慧温柔，平凡羞怯，依赖性成，循循守礼法而已。男士自喜，非欲于一家为其主宰，盖且并法令之所出亦归诸一身，而成威福尊严毗于天帝也。

[独应按]以上译三月份《英国评论》所摘记者也。男女问题，理之宏要，世人治之已久。虽说未有衷，惟己为妇人，自不可不自右以求直。特储能为备，道且何由？同志又载美国《社会学杂志》所揭有多摩斯（S. Thomas）氏一文，论“妇人心意与人间劣种”，中云：“第以此观之，一般之妇人，诚未可许为灵智（Intellectual）。何者？以积世以来，初未用其心知，故其识力长成，至有所限。”又曰：“人谓妇女忆力佳，遂以为良朕，不知此正由于心智未发之故耳。人惟不劳其心，以求索新知，则其萦虑所及，自唯陈迹而已。”审是则吾女子欲有所为，正可知所自勉。顾比者女子为学，仍以物质为宗，冤哉！（留学生亦多营营于铁道工艺，嗟夫！是攘攘者，皆杀吾族精神之虫害也夫！）
