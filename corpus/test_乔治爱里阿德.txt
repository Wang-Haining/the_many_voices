乔治爱里阿德（George Eliot），原名玛利亚芬斯（Mary Eraus），此其别号也（仿男子名，前记珊德亦同），生一千八百十九年，以女小说家名世。所著《亚当毗德》（Adam Bede）一书，记一女郎为狂且所诱，最有名。法人洛利氏著《文章通史》评曰：

爱里阿德为文，其刻写性情，至可叹赏。文体灵妙，如在画图，一倾人生之忧患，坦然无复馀蕴，而于工人生活为特详。如废业罢工，童子之过劳，妇女之堕落，人类相互之妒恨与郡市百工之困苦，靡所弗具。盖在爱里阿德著作中，无有一字一言不表写人间之行。作者日以研究良知，故在写实之中，于心理观察亦无微或缺。

又英人班柯斯德曰：

爱里阿德与勃洛宁（Browning，英国诗人）二人皆自知天下启牗之责任，实惟降在覃思锐虑之人，故凡所著作，初非仅以绘写世态，盖直将一为索解人间作为之因果与心意之隐微也。

又曰：

爱里阿德观察最深入于贱民之生涯，所以体恤之者甚至，且时惊其艰难，发为悲感，是其性情艺术中最美特质之一端也。

女士一生行事至奇。初与来惠斯善，氏有妻，别居而未绝，在律勿能他娶，而二人爱至挚，遂自同居，未行婚仪也。一千八百七十八年，来惠斯殁。越二年春，女士忽再嫁旧友克洛斯，不数月旋卒。论者于此，曲直弗能一。

比见人有为爱里阿德传者，则竟以来惠斯为其夫，而删再嫁一节。夫艳得多金，徒纪其利功而略其宗趣，或薄小说家而遂忽勿为详，可也，第意为涂抹，以颠倒其事实，则不可也。便为正之于此。