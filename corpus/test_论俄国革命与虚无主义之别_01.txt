近读俄人克罗颇特庚自叙传，见所言国中革命及虚无论者情状，颇异世俗传闻，意有足备考览者，因为捃拾论比之如下。

俄国革命，至今日而极急，然溯其原始，发端甚微。十九世纪中叶，文章正盛，多著书言农民疾苦，读者感之。又被西欧潮流，浸润于黑格尔（Algele）俾昔纳尔（Buechner）学说，渐成《父与子》（Otsi i dycti，俄国文学家都介涅夫名著，详见下）之冲突，少年士女不堪家庭之制，多走出就学大都，刻苦自养。至一千八百七十年后，社会主义渐盛，于是有“趣民间”（Vnarod）之语，少年率自置身农民工人间，宣布社会主义，顾了无害札勒（俄帝之称）意，亦无叛迹。

克氏熟知情状，言七十至七八年间，党人运动故尚无他，苟能容与农民为伍，相与教导将助之，斯已意足。即如却珂夫斯奇（Chaikovski）之会，虽力被三十八省，亦不过广布书论，无他图（原传四章十三节）也。然政府加以严刑，使执矿山劳役六年十年或十二年，限满安置西比利亚终身，用为常谳。例如一女郎，仅以授人一论，即坐劳役九年，终生谪放。又如瞿珂夫斯迦耶女子，年十五龄，见珂跋尔夫斯奇数人（事见后）絷赴缳首时，为呼愤冤，遂窜极边，未几女随投咸涅舍江而死。他如流放牢狱之中，惨恻冤苦，有不忍言者。尔时乃有少年拒捕之事，如珂跋尔夫斯奇偕友数人，以手枪击捕役于阿兑塞。而亚历山大二世闻之，遽布戒严令，分全国为数区，各置将军，命缢罪人无赦，珂氏数人遂死。党人乃相语自卫，流为当时口号，期与间谍酷吏等为敌。于是美禅卓夫将军白昼被杀于圣彼得堡，（一百九十三人之狱定后，彼劝札勒倍其刑者，）警官一人杀于契亚夫，而克氏从兄弟特密忒刑亦毙于毒丸（哈珂夫囚人饥饿同盟，彼为总督，命缚而强灌之者）。第时尚无谋不利于皇帝者，使帝于是时能有以少慰民意，或稍削警吏之凶威，则祸且可泯。顾亚历山大二世不听，一意以刀锯从事，至七十九年，遂有实行委员出，数举不成，卒乃于八十一年三月杀帝于道上。
