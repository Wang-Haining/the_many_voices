灵肉战绌，欲动情胜，罪恶滋长，缘生耻辱。若以悲哀之力，能知悔改，则新生抽乙，即见于剥复之会，又摩之以谊，凡以披陈众失，发露过咎，改往之际，不忘修来，故待善化。民族之中兴，亦本此理。神不终昧，回首怅然。厌悔脱离，更始其命，岂有他哉，自觉而已矣。

然余观于华国之民，乃又不能无感。往者政教为虐，种性日离，千载以来，世为胜民，以利禄为性命，以残贼为功业。利之所在，不问恩仇，虽异族可君，同种可杀也。其次所畏莫若威。故所业二，不受制于人，则为暴于国。中国之事，一治一乱。治者其服刑之日，而乱者其得志之秋。故观近古史书，历历皆罪恶之迹，亦历历皆耻辱之痕也。罪辱如斯，而悲哀则安在，悔改者又谁欤？顽迷之民，不知自觉，坐令覆辙屡践，长其罪恶而重其耻辱，可哀也夫！其事一征之于五胡之世，再征之于金，三征之于元，四征之于清，而人皆不知悟；五征之于太平天国时曾彭之助贼，杨李之争权；六征之于今，袁冯之徒无异于曾彭，焦陈之狱，孙黎之☒，亦杨李之渐。而今陶君复殒于私剑矣，车过腹痛之感，如何可言！使君辈存，令此人死。华土之人，其永劫不悟者矣。

呜呼！陶君经营伟业，福被吾族。今不死于异族，而死于同种之手，岂命也夫！君之死，本于敌谋，或出自私利，虽不可知，要之汉人亲将其事则一。夫《春秋》之义，内诸夏而外夷狄，岂诚推寻于谱牒之际，以立差别？第以种姓既殊，利害相反，故亲者日亲，疏者日疏。野人械斗不及同征之众，而炎黄帝子，乃推刃于同气。惟帝眷兹苗裔，其啸吟矣。

来日方艰，天怒将赫。余欲登高丘，呼国人而属之曰：汝其悔改！汝倘自觉，戴其夙业，号泣于旷野以自怨艾，悲哀之声发于中，汝乃昭苏。宁保灵明而死，毋徇物欲以生也。先哲有言：惟有坟墓处，始有复活，望之始也。即或不然，复活不可期，而幽垄之清净，亦差胜于秽墟之恶浊尔。悲夫！此望之终也。