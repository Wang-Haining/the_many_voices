二

一国之有文章，其犹两间之众籁欤？皆所以发扬幽隐，鼓荡生机者也。载使万汇屏声，墨然入寂，则天地亦几乎息矣。夫地籁之发，出于自然。泠风则小和，飘风则大和，厉风济则众窍为虚。物本无心，而音响殊焉。若在有情，繁变斯极，万族并处，心境犁然。重以外缘来乘，人事益赜，而心声随以迁流。国民文章之不同，盖以有重因复果，综错其中，而为之大畛者也。治文史者，疏理一国之艺文，将推见本始，得其窽奥，则于国民情形，必致意焉。良以人生之与文章有密驸之谊，而国民之特色殊采，亦即由此得见。使或不尔，昧然披他人之书，则情思中隔，旨趣多晦，不能相喻者多矣。依法国学者戴因氏言，则国民文章之迁变，凡三事为之始机，此占毕之士欲读异书者所不可忽也，今为申之于次：

三事维何？一曰种性。种性者，人群造国之首基，万事之所由起，而在文章亦著。以思想感情之异，则艺文著作，自趋于不同。凡百种人，莫不各具其特质，不可相紊，隐微之中，有巨限焉。假举希伯来文章与希腊相方，则差别绝远。希伯来人所撰，皆东方思想，有严肃浑朴之气，故其属文同途而异归。凡读诃美洛思（Homeros）史诗者，当见阿灵普诸神威武赫戏之象，特视《旧约》之耶和瓦，则尊严尤尚矣。若罗马者，文化受自希腊，考二者神话梗概，少所爽别，而罗马之渊深庄重，则又自成调也。第此咸属异邦，观者易喻其故，今即征之一国文章，而种性之畛畦故在。如英国三岛，爱尔阑之文与英伦迥别，首自牧歌渔唱，儿女讴吟，以至诗文篇什，莫不可见焉。夫二国之合旧矣，调和既久，无盗主之势以相凌逼，则界域宜可泯矣。顾以种性非一参差，而爱土人士近亦不乐羁縻，亢怀离析。使文章而独立矣，则决绝以去，亦胡弗可。何者？种性未移，莫能强合，其去者盖出人情，而非人力所可诃禁者也。
