六

希伯来人，宗教之国民也。《旧约》三十六篇，实其思想文章之所寄，盖莫不庄严玄妙，古气动人，然文情艳美如所罗门《雅歌》者，世亦仅矣。逮以色列式微，为巴比伦人所克，耶路撒冷既下，城阙毁败，子女玉帛，虏于国仇，耶利米以国中先知，作预言书警告其民，而终弗能救，唯有《哀歌》七章，抒其悲感而已。

其首之一曰：“昔日繁庶之邦，今胡独处此萧条也？又胡孤寂如嫠妇耶？是昔民间长者，国中后妃也，而今乃朝贡于人耶？”再曰：“终夜哀啼，泪痕在颊。昔日欢子，孰与相亲。虽有友朋，反相凌藉，成仇敌矣。”三曰：“犹太遭遇艰难，多受劳苦，迁徙异国，不得安息，追者方得之于隘路矣。”四曰：“什翁路径荒凉，赴祭无人，诸门萧条，祭司嗟叹，少女悲哀，什翁伤苦矣。”五曰：“仇敌强大，亦复乐康。帝罚什翁，使其子孙皆为虏矣。”六曰：“什翁女郎，光华尽去矣。故土侯伯，如鹿不得草地，疲不能行以避猎者矣。”七曰：“耶路撒冷当患难时，忆昔日光荣之状。今也民皆为俘，无人能救。敌皆喜笑，嘲耶路撒冷之衰亡也。”

虽然，希伯来人泥于教宗，以祸患之来为由天命，神不可逆，则唯吁天自艾而已。《耶利米书》第二十五章代述神言曰：“吾将尽去其欢乐之声，新郎新妇，皆绝愉音。且无磨声烛光见于下土，将使全国荒凉空虚，受制于巴比伦者七十年。”是即预言耶路撒冷之亡者也。逮言既践，波斯果兴，而耶路撒冷亦渐复故，如《历代纪略》卷末所载。比耶稣七十年顷，再毁于罗马，于是犹太分散，流离异域，而耶路撒冷亦永为萧索之乡矣。裴伦作《希伯来乐府》（Hebrew melodies），有句云：“狐狸有窟，鹅鸽有巢，民有乡土，以色列人独馀邱墓。”即为之咏也。乌乎！文明古国，旧泽宜不遽斩，一旦零落，乃不可振。希腊中衰，遗民流为海贼，非复多罗战士子孙，而以色列后人流亡各国，亦以嗜利受世垢病。然裴伦不以海贼薄希腊，吾侪又安可笑犹太者？虽泽不相及，亦思古之情宜然也。