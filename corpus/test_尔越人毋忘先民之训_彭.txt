先民有言：会稽乃报仇雪耻之乡，非藏垢纳污之地。盖越自勾践以来，遗风未泯，士尚气节；中世遭种族之变，苦心积虑，不忘报复。绍兴一郡，遂屡为诸夏君民最后诀别地。虽曰不详，亦烈矣哉！

北虏乱华，十年经营，而后报之。越之人实有力焉。生荣死哀，天下昭见。呜呼，亦越之光矣？

虽然，人生于忧患而死于安乐。东南半壁，方脱虏系，而内讧频闻，形同割据。近传台绍诸郡，亦谋分立，虽曰流言，虑非佳兆。嗟尔越之人，其取忘先民之训乎！

尔为福于国，民未尝不尔感；尔为毒于国，民亦不能不尔怨也。臣虏之耻，尔幸为越雪之！今尔偾事，又令谁为尔雪此耻乎！

呜呼！於越古国，而今而后，为报仇雪耻之乡耶？为藏垢纳污之地耶？危乎，危乎！虽然，往者不可谏，来者犹可追也。