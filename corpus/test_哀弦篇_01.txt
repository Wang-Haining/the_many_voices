There's not a string attuned to mirth，
But has its chord in melanchohly.  ——Hood

一

华土物色之黯淡也久矣。民德离散，质悴神亏，旧泽弗存，新声绝朕。处今日之世，虽步康庄之涂以临观市集，士女熙熙，盈吾左右，顾目击扰攘，而萧条之感乃不觉婴心而来，令人森然如过落日废墟或无神之寒庙者，其凄清也如是，盖所谓死寂者是也。萧条唯何？无觉悟是。曷无觉悟？无悲哀故。人唯不知自悲，而后零落所底，将更令他人悲之。盖哀弦断响而人心永寂，有如此也。

或曰，今者世界迭嬗，万象改色矣，新气流衍，举世向荣，还被东极。而国人之兴起者众，或超轶凡轨，大言文明，将蜕为晳民，以与一世祈乎治；又或壹意政治商工之事，思以是为兴国不二之谟。言虽不同，而其远引成事，高瞩未来，以定国是，则莫不有大希存焉。国人于此迎曙光之熹微，宜如何歌舞是将，乐此佳日矣。而独语之忧悲，使讽挽歌以临嘉会，不亦傎乎！夫众志欣欣，方向晏安，而以一人之言乱之，令其不欢，逆世迕俗，则良过矣。然吾恶夫举悲哀以买寂漠，又变节为欢娱之声。叔季之世，犹有好音，事既不伦，抑又何其非人情也。
