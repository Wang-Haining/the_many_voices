夫物色所动，情思为牵。绿野繁华，感芳菲之兴；孤坟秋草，动萧槭之思。第世鲜有赏北邙以怡情，入灵山而痛哭者，何者？中心之哀乐恒与外物之盛衰为因，而不能少假也。故耶路撒冷隳矣，耶利米为之哀歌，逸响流于后世，及今已二千四百载。人有游犹太故区者，过什翁川畔，凭吊古迹，犹徘徊不忍去，不膜拜圣地之庄严，而为以色列子孙吊也。即今见之诗歌，亦往往留哀响，岂非萧条之感，异世有同情哉。

若夫中落之民，身世既凌夷矣，仓皇四顾，寂漠当前，则此时也，将何以为欢乎？英人华尔特（O. Wilde）入狱而著《渊书》（De Profundis），有曰：“我侪终年止一节候，即悲哀之季是已。日月二耀，似与吾绝。纵外间天色金紫，而微光穿窗，下临吾室，则色极黯淡。在幽室中，终日唯有暮色，如人心中亦唯有暮色也。”诚哉是言。今人将临此暮色而吟曙光之诗钦？欲继绝国者，道在遏乐而绝希，悲哀之声作，于以寄其绝望之情，而未来之望，亦造因于是。末世有哀音焉，正所以征人心之未寂，国虽惨淡而未至于萧条者也。若抑意为欢，适滋之敝。妄人不可与言事。败沟流水，呜咽有声。彼歌舞于萧条之中，乐其佳日者，易不假清冷之音，一湔雪其内热钦？

夫人世悲哀而已。宇宙悠远矣，芸芸万汇，并生其中，生灭相寻，夐不知其何抵也。凡彼有情，循流周转，莫不如是。而人类智灵，其变亦极。平和不可遇也，欢乐不可几也，倾听人间，仅有战斗呼咢之声来破此寂，何乐乎哉。茫茫寰宇，渺渺古今，倘使大地长存，则世亦唯此动静二因，永相撑距，相消长，牵联俶扰，以成是悲哀之世而已。是故达者避世，畸士憎人，虽行有显微，亦情之激楚也。
