上不过举其大略，详见《父子》或《何为》（Chto dyelat，契涅舍夫斯奇著小说）二书，兹不赘。由是观之，则虚无主义本不足该俄国革命。谓革命党有虚无论者可，若合二者而一之，斯惑矣。譬有阳明派士人为官，不可便谓官皆阳明学派；有天台宗释子为行脚僧，不可便谓行脚僧皆天台宗。此理至明显，本不待烦言而解者，然吾国卒比而同之，是有数故，要由素无确闻，而一般小说有以误之也。

吾观克氏著书，虽及近今，犹三致意于此，（《俄国文章论》中亦详辨之，）然则西欧之士，尚未能晓然知二者之分；今从而拾之，传闻益讹，又胡可免。而吾国更有据一二小说所言，为之信史者，夫在作者且未深知其事，更何能传信，（俄国小说不在此例，外国著作中亦有有价值者，特中国所译多非其选，）盖亦唯姑造作之耳。如吾国古籍，记东海之东，有长胫之民，涉海而捕鱼。其说非不新奇，足娱听闻，然此乃搜神集异之流，欲求信史于是中，殆不可得矣。

论成后数日，偶从店头见近人所译《双孝子噀血酬恩记》一书，事既无稽，而译者林氏一序，语尤荒谬。其言虚无论者，混于无政府党，拟之为侠客，末又深斥之，则殆直以虚无主义为剧盗术矣。己纵不学，姑妄言之则已矣，特贻误后生，安可量者？夫万国礼俗虽殊，而诚妄之理则一，故言异国之事，亦不可作谎语也。且虚无主义纯为求诚之学，根于唯物论宗，为哲学之一支，去伪振敝，其效至溥。近来吾国人心虚伪凉薄极矣，自非进以灵明诚厚，乌能有济？而诸君子独喜妄言，至斥求诚之士子为蠢物，中国流行军歌，又有詈印度波阑马牛奴隶性者，国人若犹可为，不应有此现象。吾闻序言，如遇鸣鸦，恶朕已形，曷胜悯叹也。