斯谛勃咢克（Stepniak）名舍尔俱（Serghei），姓克罗夫靖斯可（Kravchinski），此其别号，华言大野之子也。以一千八百五十二年生露西亚，与克洛颇特庚同为却轲夫斯丌（Chaikovski）党人，运动农工至为有力。后逃亡英国，著书布其国中惨状，中有《地下之俄国》一书，文情皆胜，最有名，露政府厉禁，而手本抄传，其流益广。外此尚著有小说剧曲及小文数种，由党中秘密出版，散布农民者。至九十七年，偶出，触汽车而死，年仅四十有五。

一千八百九十九年，克洛颇特庚作自叙传一卷，言其人天真率直而大无畏，同人戏字之曰“婴儿”。其游谈革命也，微服如长老状，敷陈民生苦况，当起而反抗，辄广引经文证之。彼能背诵《新约》，历历无讹，故证皆精切。昔尝忻然自述其游说村农一事云：

一日，吾挈伴行村路间，忽有农驾橇来，追而上之。吾便与言，官暴掠民，当勿偿税，又据经训以证革命之理。农策其马，吾侪疾趁之。马骤步，吾侪走尾其后，与谈革命抗租之事不已。既而农力鞭使奔，而马瘠，且不足于食，力曳不能速，吾侪得仍追而聒之，逮坌息始止也。