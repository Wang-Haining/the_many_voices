犹太离散至早，迄今几二千年，其间不乏艺文之士，特多在中世，归属宗教，今止举其最著者。新希伯来诗（Piyut）凡分二宗：一曰迦理尔派，以人著；一曰西班牙派，以地著也。迦理尔派作始于约瑟（Jose hen jose），而迦理尔（Kalir）为其最。同时有名扬那（Jannai）者，亦以诗名，特多散佚，唯七章尚存。

迦理尔生九世纪时，其事迹不详，或言巴尔斯丁人也，其名出拉丁语饼字（Calyrum）。犹太习俗，儿童入学则与以蜜饵，迦理尔盖其别字，义曰饼儿也。所为凡诗二百馀篇，作皆希伯来文，以古字俭少，乃由名物自制动词益之。其诗多咏叹故国，如《颂歌》中有云：“神听吾言，拯此下民，复昔日蒲陶之园，斥生客而去之，扶什翁废门，复吾民故土也。”又有诗咏耶利米者，事本出《密特拉思》（Midrash，希伯来古书也，义曰研究），言族长鬼魂，见子孙流亡，哭泣墓中，忧思不得宁处。迦理尔诗述耶利米摩赫贝拉穴上而叹，即族长葬处也。曰：

于时古德伫立墓前，哀愤而言：嗟我先人，犹能安寝耶！子孙俘馘，国土荒芜，古昔光荣，于今零落矣。众皆哀叹，伤子女之无存，将呼吁于天，以求慰藉。昔日天帝恩宠，今亦安在耶？

于是先德一一自墓起祷，终而帝意为转，许拯下民出于苦厄，而诗亦至是止矣。

西班牙派起于哈思陀（Chasdai Jbn shaprut，915-970），继之者有所罗门（Solomon Ibn Gebirol，1021-1058）摩西（Moses Ibn Ezra，1038-1070）约赫陀哈勒维（Jehuda Halevi，1085-1140）诸人，皆居西班牙者。中以约赫陀为最著，其诗初言爱情，既乃改治哲学，终而怀其故乡，惆怅无已。尝自言曰：“吾身在西，而心则东也。”随决计首途趣耶路撒冷，知友闻之，咸来劝阻，卒不听。乃至埃及以达大麻色，少住，作《什翁之诗》，为犹太文章中名著。诗有曰：“维昔天帝神光，永临汝（此指耶路撒冷）上。汝更无须日月星辰以为光耀，而吾魂魄亦永于是皈依也。耶路撒冷古为神人帝王之居，胡至今日而殿陛之上独容奴子耶！”又曰：“孰能为吾先导以访灵迹者乎？是昔天使照临古德之地也。又孰能假吾羽翼以返故乡者乎？俾吾得息倦足于废墟也。”未几至圣地，诗人则见故国矣，顾歌吟未绝，而亚剌伯骑士陡出，以矛刺之毙，古来传说如是云。