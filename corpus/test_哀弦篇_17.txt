札来斯奇为诗，则纯咏故国物色，美其大野巨川，流连不已。凡鸟声人语，乡曲民谣，在诗人耳中，皆成逸响，而不禁其遐思焉。特名著则为《圣眷》一诗，中述行人赴耶路撒冷，途中景色，仿佛动人，实乃自写其故乡乌克剌因尔。三十一年变后，亡居巴黎，至于没世。

戈息靖斯奇本契亚夫村人，波阑大举时，氏与其事，及败亦走巴黎，后归波阑。所著有《迦诺夫之城》一诗，记十八世纪中哥萨克乱事，所图兵燹之景，无不栩栩如生，笔力盛厚，人莫能及。

三士而外，乌克剌因诗人之在波阑者，尚有波杜罗（Padura）格罗波夫斯奇（Grabowski）等，第文史家率属之波阑，故此亦仅举著者三人，以见大略而已。

戈鄂理，琐罗靖支村人也。其父喜艺文，尝撰曲数种。戈鄂理受其教，少好弄翰，最早者有悲曲一曰《杀人者》（ Razboiniki），又一诗曰《二鱼》（ Dve Rgbki ），伤其弟之逝也。至一千八百三十年，以俄文著《田园之夜》（ Vechera na khutorye）一书，凡分“迪康迦”（Dikanka）“密尔戈洛”（Mirgorod）（皆地名）二卷，并为小品，述乌克剌因民情故事，为普式庚、如珂夫斯奇所赏，尔后戈鄂理名遂盛传。所作小说有《太拉思蒲波》（Taras Bulba）一卷，记哥萨克古英雄蒲尔波事，又《死灵魂》（Mertvia Dushi）二卷，喜曲《巡按使》（Revisor）一卷，皆有名。特属俄国文史，当别论之。俄之近世文家凯罗连珂（V. Korolenko，1853-）亦其一也，今著诸乌克剌因之末，唯以表其所自出云尔。