盖闻之，一国文明之消长，以种业为因依，其由来者远，欲探厥极，当上涉于幽冥之界。种业者，本于国人彝德，驸以习惯所安，宗信所仰，重之以岁月，积渐乃成，其期常以千年，近者亦数百岁。逮其宁一，则思感咸通，之为公意，虽有圣者，莫能更赞一辞。故造成种业，不在上智，而在中人；不在生人，而在死者。二者以其为数之多与为时之永，立其权威，后世子孙承其血胤者亦并袭其感情，发念致能，莫克自外，唯其坐绍其业而收其果，为善为恶，无所撰别，遗传之可畏乃如是也。

盖民族之例，与他生物同。大野之鸟，有翼不能飞；冥海之鱼，有目不能视；中落之民，有心思材力而不能用。习性相重，流为种业，三者同然焉。中国受制于满洲，既二百六十馀年，其局促伏处专制政治之下者，且二千百三十载矣。今得解脱，会成共和，出于幽谷，迁于乔木，华夏之民，孰不欢欣？顾返瞻往迹，亦有不能不惧者。其积染者深，则更除也不易。中国政教，自昔皆以愚民为事，以刑戮慑俊士，以利禄招黠民，益以儒者邪说，助张其虐，二千年来，经此洮汰，庸愚者生，佞捷者荣，神明之种，几无孑遗。种业如斯，其何能臧？历世忧患，有由来矣。

今者千载一时，会更始之际，予不知华土之民，其能洗心涤虑以趣新生乎？抑仍将伈伈伣伣以求禄位乎？于彼于此，孰为决之？予生於越，不能远引以观其变，今唯以越一隅之为征。当察越之君子何以自建，越之野人何以自安；公仆之政何所别于君侯，国士之行何所异于臣妾。凡兹同异，靡不当详，国人性格之良窳，智虑之蒙启，可于是见之。如其善也，斯於越之光，亦夏族之福；若或不然，利欲之私，终为吾毒，则是因果相循，无可诛责，唯有撮灰散顶，诅先民之罪恶而已。仲尼《龟山操》曰：“☒☒☒☒☒，☒☒☒☒，☒☒☒☒，☒☒☒☒。”今瞻禹域，乃亦惟种业因陈为之蔽耳。虽有斧柯，其能伐自然之律而夷之乎？吾为此惧。