专制之世，国人以臣仆自安，鲜敢他作。及庶政垂立，海内之众，乃引天下兴亡匹夫有责之言，纷纷而起，各有建立，此大谬也。久絷忽弛，凌杂无制，为法自乱，其可长乎？

人类不齐，有贤有不肖，故其责任亦因之有积极消极之异。积极者贤者之责任，重在建设，以利民为事；消极者不肖之责任，其事但在自持，不为害而止耳。盖天下之人，不肖者恒多于贤，而兴利之要复不如除害，故予于不肖诸士，不能无所告言也。

予以不肖非指恶德，但以庸众而言。盖恶德共闻，则荧惑无自。惟凡夫庸德，若无大过，而得志肆行，乃偾厥事。天下本无事，庸人自扰之，皆此类也。今为言曰：国民责任不可不尽也，惟天性既差，等分亦别，安分守己，责即尽矣。倘于底上更有作为，斯非特无益，而又害之，戒之哉！若其动因所在为官，则犹当别论也。