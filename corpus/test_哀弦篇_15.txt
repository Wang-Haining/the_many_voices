五

乌克剌因（Ukrain）亦名小俄罗斯（Malo Russi），其民即哥萨克（Kazak，语出鞑靼，谊本曰盗），昔分二支，一当伊凡四世时已合于俄，一则至一千六百五十二年始合。逮六十七年，有罗任（Stenka Razin）者率众叛，未几平。顾民哀之，有《伏尔伽之崖》（ Utesna Volgye）一诗，流于人口。继之者有摩什波（Mazeppa ）普伽契夫（Y. Pugachev），皆败。尔后哥萨克虽定，第国民之精神犹在。虽俄政府禁用小俄罗斯方言著书，顾终不能尽遏。今此所举，以其国文著作者，止绥夫兼珂（T. Shevchenko，1814-1861）一人。此他则有摩勒珂威支（E. Markovich）格黎波夫（L. Glibov）诸氏，不备录。摩尔契夫斯奇（A. Malczewski， 1793-1826）札来斯奇（B. Zaleski，1802-1889）戈息靖斯奇（S. Goszczinski，1803-1876 ）等，皆在波阑，而戈鄂理（N. Gogol，1809-1852）则以俄文撰作者也。

绥夫兼珂，生契亚夫小村，父农奴也。八岁丧母，后母遇之虐，十一岁父亦死。出就村塾，塾师酗酒，日扑之，遂逃出为村人牧豕。未几奴主召之返，使为家僮，旋复遣之至圣彼得堡习绘，希鬻画获厚利。诗人如珂夫斯奇（V. Zhukovski）见而异之，货其肖像得二千五百卢布，为之脱籍，绥夫兼珂始得自由，遂入大学肄业，至一千八百四十年，出诗一卷曰《歌人》（Kha bzar），尔后著作不绝。四十七年以《高加索》一诗获罪，笞而遣之阿仑堡为戍卒，备极摧折。至五十七年，以菲陀尔托尔斯多伯爵之援，仅得返，卒于圣彼得堡，以遗命归葬迦诺夫。其所作诗，皆乌克剌因方言，叙古昔光荣及今日凌夷之状，史诗《战士》（Haimadak）一篇尤佳，斯拉夫族文章中，唯密克威支之《佗兑斯氏》（Pan Tadeuz）可与竞爽云。